{
  "date": "2026-01-19",
  "title": "2026 plaan",
  "author": "Krister",
  "content": "Me ei ole ikka üldse järjele saanud. Magamistuba on kaste täis, nüüd on kämper saanud lisalaoks, ka kaste täis. Ja muidugi laos on juba sorteeritud asjad. Kokkuvõttes - asi ei toimi ja nii edasi ei saa. Asi ei olegi selles, et maht oleks midagi ulmelist, vaid meil on omast ajast (ja omas kodus) liiga palju kõike muud tegemist.\n\nSeega otsustamise koht, kas paneme asja kinni või astume hoopis sammu edasi. Ja me otsustasime edasi minna julgemalt. Me rendime suure kontori, kuhu toome lao, kuhu saame ehitada väikese stuudio, kus on võimalik süsteemselt asjale läheneda ja siis palkame töötaja protsessi läbi viima.\n\nKas see kõik end ära tasub? Eks selgub, aga fakt on see, et riideid meile tuuakse ja asju ka ostetakse. Meil on hetkel liiga vähe datat, et konkreetseid ennustusi teha. Küll aga arvutused viitavad sellele, et Kirbs suudab selle palga ja rendi kinni maksta küll, kui see on koguaeg soojas. Mitte nii, nagu praegu teeme.\n\nKui me kontoris asjad jooksma saame, siis saan ka läbipaistvusega tegeleda. Et iga klient saaks automaatselt teavitusi, mis seis on. Seega paneme edasi ja anname Kirbsile reaalse võimaluse hingata."
}
