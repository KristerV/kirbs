{
  "date": "2025-11-09",
  "title": "Kasv ja väljakutsed",
  "author": "Krister",
  "content": "Meil on rõõm teatada, et Kirbsi idee läheb inimestele korda ja nad saadavad oma riideid meile müümiseks. Kuna me aga oma vabast ajast teeme seda, siis on kottide kogus juba veidi üle võimete kasvanud. Sorteerimine on ikka väga aega nõudev tegevus. Aga me loome süsteemsust oma tegemistes ja olles programmeerija lõin ka tarkvara, mis aitab meil majandada seda kõike. Lisaks on nüüdseks kasvanud asi nii palju, et me ei mahu oma korterisse ära, seega rendime väikese laoruumi. Kodus on juba praegu raske orienteeruda. Laoruumi hind tuleb muidugi meie oma taskust, sest müük seda kulu ei kata, mitte lähedalegi. Aga kui mu arvutused paika peavad, siis on see vaid aja küsimus, millal riided lao ruumi maksavad ja ehk ka töö aega natuke. Raske on täpselt hinnata, sest müügi datat on veel vähe.\n\nMüügist rääkides, siis tundub et kõige paremini lähevad ikka õue riided. Lihtsalt, kuna need on kallimad ja uuena osta on natuke narr. Kui siseriided uuena maksavad mõni euro ja neid on lihtne osta, siis neid Yaga's väga otsimas ei käidi, tundub. Praegu aga hoiame neid müügis edasi, sest me oleme alles andmete kogumise faasis. Meil on ka paar ideed, kuidas ka siseriideid paremini müüa, aga enne peame järjele jõudma oma laoseisuga.\n\nKas sellest mingi päris äri tuleb või maksab see vaid oma kulud kinni, veel ei tea. Mis on aga kindel, et põnev on see asi küll. Päris hea logistika väljakutse. Ja lisaks, kui inimesed on füüsiliselt oma riided meile toonud, siis nende rõõm teenuse olemasolust on nii suur, et tahame seda pikemaks ajaks ehitada.\n\nKes on meile riided juba saatnud, aga pole meist midagi kuulnud, siis vabandan. Kõik mis meile jõuab võtame postkastist kenasti ära, aga sorteerimise ja teavitustega läheb siiski aega."
}
